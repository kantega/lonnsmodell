# Kantega lønnsmodell - konsulent

Sist oppdatert september 2021

## Kategorier

Kantegas lønnsmodell består av fem kategorier som den ansatte vurderes ut fra. I hver kategori kan man få fra 4 til 9
poeng. Det endelige lønnstrinnet beregnes som gjennomsnittet av poengene den ansatte har fått i alle kategoriene.

Kategoriene er

1. Handlingsramme
2. Problemløsning
3. Ledelse/ansvar
4. Kommunikasjon
5. Kvalifikasjon

I tillegg må man oppfylle de generelle kravene som gjelder for hver kategori.

## Generelle krav

### 4 - Junior (Deg)

Du er nyutdannet med bachelor, uten relevant arbeidserfaring.

### 5 - Junior (Deg)

Du har fått litt arbeidserfaring, eller du er nyutdannet med master. Du trenger veiledning, men er dyktig i faget.

### 6 - Konsulent (Team)

Du har noen års erfaring. Du tar egne valg og trenger lite veiledning. Du har funnet din plass i teamet. Du er allerede
godt kjent med enkelte områder, men mangler bredde.

### 7 - Senior (Kunde)

Du har blitt senior. Du hjelper nå andre med å ta sine valg, og bidrar til å veilede kunden. Du samarbeider godt og
bidrar til at teamet finner løsninger på de fleste problemer. Din kompetanse er synlig innenfor fagmiljøet ditt eller på
kontoret ditt. Det forventes at du tar ansvar for utfordringer som kommer din vei.

### 8 - Ekspert (Kontor)

Du har vært senior i noen år og er en sterk faglig støtte. Din spisskompetanse er synlig og etterspørres på
kontornivå/selskapsnivå. Du markedsfører Kantega gjennom den spisskompetansen du har. Du er også ønsket til å bidra inn
i salgsarbeid. Du selger deg selv og/eller bidrar til at teamet får nye oppgaver.

### 9 - Sjefskonsulent (Kantega)

Du bidrar bredt utenfor ditt hovedfelt med Kantega som nedslagsfelt. Du tar strategisk ansvar i prosjekter/prosesser. Du
bidrar til at andre blir solgt ut til kunder og at andre er og opptrer som faglig dyktige. Du er trygg i rollen, og du
håndterer det ukjente på en god og tillitsvekkende måte.

## Handlingsramme

Handlingsramme beskriver hvor selvstendig du er og hvor stort behov for oppfølging du trenger, sett i sammenheng med
vanskelighetsgraden av oppgavene du gjør og administrative forventninger/rutiner.

Det at du er fleksibel og kan påta deg oppgaver innenfor et bredere spekter (for eksempel fasilitering eller andre
fagområder), blir tatt med i betraktning her. Fleksibilitet menes også inn mot vilje og evne til å ta på deg ulike typer
roller og kunder.

Uformell leder, sørger for at ting bare blir gjort, bidrar til en god kultur.

Forretningssans

### 4 - Junior

Se generell beskrivelse

### 5 - Junior

Du arbeider selvstendig med oppgavene dine. Du finner din plass i teamet, stiller spørsmål og ber om innspill fra andre
ved behov.

### 6 - Konsulent

Du begynner å ta større plass i teamet. Du bruker erfaringene dine og tar initiativ til å løfte frem forbedringsområder.
Teammedlemmene er trygge på at når du tar på deg en oppgave så løfter du frem ev. utfordringer for å få innspill før det
er for sent.

### 7 - Senior

Du forstår kundens behov og du bruker innsikten du opparbeider deg til å prioritere de oppgavene som gir størst
kundeverdi. Du lærer av tidligere erfaringer og bygger på disse for at teamet skal velge riktig innfallsvinkel, eller
agere på resultat. Du har opparbeidet deg tillit og posisjon som kan gi deg større handlingsrom hos kunden.

### 8 - Ekspert

Du bruker forretningssansen kreativt og påvirker teamet og kunde i arbeidet med å velge løsninger og aktiviteter som
realiserer kundeverdi. Du er en go-to person som har tillit. Kunden og andre i Kantega stoler på din vurderingsevne og
følger dine anbefalinger. Du har handlingsrom hos kunde utover teamet.

### 9 - Sjefskonsulent

Du fungerer som spydspiss mot kunder. Du reagerer på nye muligheter for deg, andre i Kantega eller kunden. Du knytter
sterke bånd til forretningssiden og jobber aktivt for å gjøre kunden til en viktig strategisk partner for Kantega.

## Problemløsning

Problemløsing handler primært om det som er fagområdet ditt. Kategorien sier noe om i hvor stor grad du har behov for å
støtte deg til kjente rutiner og praksis i jobben din, og hvor store og komplekse oppgaver du er i stand til å løse.

Måten du løser oppgavene på, er relevant, for eksempel det å finne smarte og innovative løsninger, gjøre et godt
håndverk, involvere andre og samtidig ha kundens behov klart for deg.

### 4 - Junior

Se generell beskrivelse

### 5 - Junior

Du viser interesse for nye ting som dukker opp i ditt fagområde. Arbeidet ditt inneholder innslag av egne analyser,
vurderinger og tiltak.

### 6 - Konsulent

Du har begynt å bygge opp en verktøykasse med metoder/teknologi som fungerer i ditt fagfelt. Du er i stand til å ta for
deg faglige utfordringer, og vet hva som er godt nok.

### 7 - Senior

Du har en god verktøykasse og velger relevante metoder som treffer behovet. Du prøver ut og tilpasser nye metoder etter
behov for å skape verdi. Du er en viktig del av teamet, og tar initiativ til å løse faglige utfordringer. Du er faglig
sterk, og jobber aktivt for å lære mer om fagområdet ditt.

### 8 - Ekspert

Du er en fagperson som anerkjennes av kunden, og har kompetanse det legges merke til. Du har vist deg i stand til, å
lede an, eller være sterkt delaktig i å håndtere og ta større faglige avgjørelser som har stor betydning for kunden.

### 9 - Sjefskonsulent

Du er essensiell for løsning av kundens 'umulige' oppgaver. Du løser problemstillinger som går utover teamets rammer for
å bistå kunden i å ta riktige retningsvalg fremover.

## Ledelse/ansvar

Hensikten med denne kategorien er å beskrive i hvor stor grad du tar ansvar. Dette dekker alt fra å ta ansvar for seg
selv og opp til kunden og Kantega som helhet, innenfor ulike fagområder og prosjekt.

Her vurderes også i hvor stor grad du har tillit, både i teamet og hos kunden, og hvor godt du legger til rette for
forbedringer og videreutvikling på ulike områder (eksempelvis fag, prosess)

### 4 - Junior

Se generell beskrivelse

### 5 - Junior

Du tar initiativ til samarbeid og arbeider godt med de andre teammedlemmene Du har begynt å ta ansvar for egen læring

### 6 - Konsulent

Du tar initiativ til å si fra om utfordringer og forbedringsmuligheter internt. Du viser at du tar ansvar i samarbeid
med andre i teamet og kunden.

### 7 - Senior

Du tar initiativ og ansvar for utvikling av og samhandling i teamet. Du ser og bidrar til å løfte ansatte i teamet. Du
tar ansvar i kunderelasjoner, og viser at du opparbeider tillit hos kunden.

### 8 - Ekspert

Du ser og bidrar til å løfte andre ansatte og kunden innenfor fagområdet. Du tar ansvar for å løfte problemstillinger
til riktig nivå hos kunden.

*Enten:* Du tar initiativ og viser faglig lidenskap ved å arrangere en arena for kunnskapsspredning,
*eller:* Du har tillit og tyngde til å ta en formell ansvarsrolle i prosjektet eller hos kunden.

### 9 - Sjefskonsulent

Du har over tid tatt ansvar i strategiske prosjekt internt eller eksternt. Du tar ansvar for å løfte teamets
rammebetingelser inn i kundens beslutningsorgan. Du tar helhetsansvar for prosjektet du er med på, og tar ansvar for å
bygge og (videre)utvikle kundens potensiale.

## Kommunikasjon

Kategorien Kommunikasjon utdyper i hvor stor grad du er i stand til å uttrykke deg og være en god representant, for
eksempel for teamet eller for Kantega.

På lavere nivå handler det om å ha en tydelig og klar måte å kommunisere på overfor teamet og kunden,

På høyere nivå handler det om å markedsføre Kantega og bidra med forretningsmessig rådgivning ovenfor kunder. Vi lever
av kompetansen vår, og i hvor stor grad du klarer å spre og formidle denne, uttrykkes i denne kategorien.

### 4 - Junior

Se generell beskrivelse

### 5 - Junior

Du stiller spørsmål ved etablerte sannheter, og er en bidragsyter i teamdiskusjoner. Du kommuniserer godt skriftlig og
muntlig internt.

### 6 - Konsulent

Du holder noe av kundedialogen selv, og du kommuniserer hva kunden kan forvente. Du deltar aktivt i interne diskusjoner,
stiller spørsmål og deler av din kompetanse i teamet.

### 7 - Senior

Du løfter andre ved å jevnlig dele din kunnskap internt i Kantega. Du er god til å lytte til andres perspektiv, og i
fellesskap finne gode løsninger. Du utfordrer kunden, og klarer å formidle ditt perspektiv og synspunkt på en tydelig
måte.

### 8 - Ekspert

Du markedsfører på eget initiativ Kantega og ditt fagfelt eksternt. Du bidrar i salgsprosesser, være seg i skriftlig
innsalg, eller fysisk i kundemøter og er god til å forstå kundebehov og fremheve Kantegas verdi til kunden.

### 9 - Sjefskonsulent

Du er i posisjon til å gå i dialog med og være rådgiver for beslutningstakere hos kunde. Kunden lytter til dine råd og
innhenter ekspertisen din utover prosjektet du er i. Kunden opplever din ekspertise som bred, og anerkjenner deg som en
rådgiver.

## Kvalifikasjon

Beskriver hvor mye utdannelse og erfaring en person har. Hensikten er at erfaring og utdannelse har en lik innvirkning
på lønnen.

For å finne det samlede antall år tar man relevant utdannelse og plusser det sammen med relevant erfaring. Man begynner
på 5 med 5 års utdannelse og øker 1 poeng hvert andre år. En samlet utdannelse og erfaring på 13 år vil gi nivå 9.

| Trinn               | Sum relevant erfaring og utdannelse |
| ------------------- | ----------------------------------- | 
| 4 - Junior          | 3 års utdannelse                    |
| 5 - Junior          | 5 års erfaring inkl. utdannelse     |
| 6 - Konsulent       | 7 års erfaring inkl. utdannelse     |
| 7 - Senior          | 9 års erfaring inkl. utdannelse     |
| 8 - Ekspert         | 11 års erfaring inkl. utdannelse    |
| 9 - Sjefskonsulent  | 13 års erfaring inkl. utdannelse    |

